# Problem 514. Състезание за търсене
Напишете програма, която сравнява бързодействието на различните алгоритми за търсене в три кръга и определя кой е победителят за всеки кръг, както и финалния победител (този с най-малко време общо за трите кръга). Използвайте два или повече от следните алгоритми за търсене:
- Линейно търсене
- Двоично търсене
- Фибоначи търсене
- Търсене чрез интерполация

Във всеки кръг, всеки от алгоритмите за търсене трябва да бъде тестван върху един от следните три масива:
- Масив от поредни числа от 1 до N, подредени в нарастващ ред (т.е. 1, 2, 3, ... N)
- Масив от поредни числа от N до 1, подредени в намаляващ ред (т.е. N, N-1, N-2, ... 3, 2, 1)
- Масив от N случайни числа, всяко в диапазона от 1 до N включително. 

Тестването ще става чрез търсенето на R на брой  случайни числа (всяко в диапазона от 1 до N включително) в съответния масив с помощта на всеки от алгоритмите. Масивът, в който се търсят числата, също е един и същ за всеки от алгоритмите. Засича се общото време за откриването на всичките R на брой числа. Ако даден алгоритъм се нуждае от сортиран масив за намиране на числата, то това време се добавя веднъж към времето за търсене на всички числата за съответния алгоритми. Масивът се сортира само веднъж и се ползва за всички алгоритми. Изберете алгоритъм за сортиране, който смятате, че ще е най-удачен за съответния масив от числа. 

### Вход
- Входните данни трябва да се прочетат от конзолата.
- На първия и единствен ред ще ви бъдат подадени целите числа N и R, разделени с интервал.
- N е броят на числата в масива, който ще тествате и максимално допустима стойност за всяко число. Минималната е 1.
- R е броят на случайните числа, които ще търсите в масива. Всяко трябва да е в диапазона от 1 до N.
- Входните данни винаги ще са валидни и в описания формат. Не е необходимо да бъдат изрично проверявани.

### Изход
- Изходните данни трябва да бъдат отпечатани на конзолата.
- На четири реда трябва да бъдат изведени от 2 до 4 числа, разделени с интервал, съобразно броят на реализираните алгоритми. Всяко число представлява времето на съответния алгоритъм за намирането на R случайни числа в:
- масива от поредни числа от 1 до N
- масива от поредни числа от N до 1
o	масива от N случайни числа
o	общото време за изпълнението на 3-те горни кръга за съответния алгоритъм. 

### Подсказки
- Тествайте задачата с различно големи масиви, различни алгоритми за сортиране и различен брой търсени числа. 
- Коментирайте в клас получените резултати. 

